<div class="padal-content">
  <div class="padal-item padal-head">அவையடக்கம்</div>
  <div class="padal-item">
    4.	ஓசை பெற்று உயர் பால் கடல் உற்று ஒரு<br />
    பூசை முற்றவும் நக்குபு புக்கு என<br />
    ஆசை பற்றி அறையல் உற்றேன்; மற்று இக்<br />
    காசு இல் கொற்றத்து அத்து இராமன் கதை அரோ.<br />
    <br />
    உரை:
    <br />
    <span class="urai">
      ஒரு பூசை-ஒரு பூனை; ஓசை  பெற்று உயர் பாற்கடல்புக்கு- ஒலி
      மிகுந்ததும்  உயர்ந்ததுமான  பாற்கடலை அடைந்து; முற்றவும்  நக்குபு
      புக்கென - (அந்தப் பாற்கடல்)  முழுவதையும் நக்கப் புகுந்தாற்  போல;
      இக் காசு இல் கொற்றத்து  இராமன்  கதை - குற்றமில்லாத  வெற்றி
      கொண்ட இராமபிரானது இக்கதையை; ஆசை பற்றி அறையலுற்றேன்-
      ஆசை கொண்டமையால் சொல்லத் தொடங்கினேன்.
    </span>
  </div>
  <div class="padal-item">
    5. நொய்தின் நொய்ய சொல் நூற்கல் உற்றேன்: எனை?<br />
    வைத வைவின் மராமரம் ஏழ் தொளை<br />
    எய்த எய்தவற்கு எய்திய மாக்கதை<br />
    செய்த செய் தவன் சொல் நின்ற தேயத்தே.<br />
    <br />
    உரை:
    <br />
    <span class="urai">
      வைத  வைவின் - (பெரியோர்கள்)   சாபமிட்டு  வைது  சொல்லும்
வசவுச்  சொல்  உடனே  பலிப்பது  போல; மராமரம்  ஏழ்  தொளை
எய்த-ஏழு    மாமரங்களும்    எய்தவுடனேயே      தொளைபடும்படி;
எய்வதற்கு எய்திய மாக்கதை-அம்பு எய்தவனுக்கு அமைந்த பெருமை
மிகு  கதையை; செய்த  செய்தவன்-ஆதிகாவியமாக   இயற்றிய   தவ
முனிவனாகிய  வான்மீகியின்; சொல்  நின்ற தேயத்தே-வாக்கு  நிலை
பெற்றிருக்கின்ற     இந்த     நாட்டில்;    நொய்தின்      நொய்ய
சொல்-எளிமையினும் எளிமையான சொற்களால்; நூற்கலுற்றேன் - இந்
நூலை இயற்றத் தொடங்கினேன்; எனை-என்னே வியப்பு!
    </span>
  </div>
  <div class="padal-item">
    6. வையம் என்னை இகழவும் மாசு எனக்கு<br />
    எய்தவும் இது இயம்புவது யாது? எனில்<br />
    பொய் இல் கேள்விப் புலமையினோர் புகல்<br />
    தெய்வ மாக் கதை மாட்சி தெரிக்கவே.<br />
    <br />
    உரை:
    <br />
    <span class="urai">
      வையம் என்னை இகழவும் - உலகத்துப்   பெரியோர்    என்னை
ஏளனம் செய்யும்படியாகவும்; மாசு எனக்கு எய்தவும்-அந்த    ஏளனம்
காரணமாக  எனக்குக்  குற்றம்  நேரிடும்படியாகவும்;  இது  இயம்புவது
யாது எனின்-இந்தக் காப்பியத்தைப் பாடுதற்குக் காரணம் யாது   என்று
கேட்டால்; பொய் இல் கேள்விப் புலமையினோர் புகல்- பொய்ம்மை
இல்லாத   கேள்வியினால்  உண்டாகிய  புலமையாளராகிய   வான்மீகி
முதலானோர்     சொல்லிய; தெய்வ    மாக்    கவி      மாட்சி
தெரிக்கவே-தெய்வத்   தன்மையால்  பெருமை  கொண்ட   கவிகளின்
பெருமையை உலகிற்கு உணர்த்தலே யாகும்.
    </span>
  </div>
  <div class="padal-item">
    7. துறை அடுத்த விருத்தத் தொகைக் கவிக்கு<br />
    உறை அடுத்த செவிகளுக்கு ஓதில் யாழ்<br />
    நறை அடுத்த அசுண நல் மாச் செவிப்<br />
    பறை அடுத்தது போலும் என் பா அரோ.<br />
    <br />
    உரை:
    <br />
    <span class="urai">
      துறை  அடுத்த- பல்வேறு வகைப்பட்ட;    விருத்தத்   தொகைக்
கவிக்கு-செய்யுள்  தொகுதியாலாகிய   கவிதைக்கு;   உறை   அடுத்த
செவிகளுக்கு-இடமாக    உள்ள   செவிகளுக்கு; என்பா   ஓதில்-என்
கவிதைகளை ஓதினால்; யாழ் நறை அடுத்த-யாழிசை யாகிய  தேனைப்
பருகுகின்ற; அசுண நன் மாச்செவிக்கு-அசுணமாகிய நல்ல  விலங்கின்
செவிகளிலே;  பறை  அடுத்தது  போலும்-(கடுமையான)  பறையோசை
வீழ்ந்ததைப் போன்றது.
    </span>
  </div>
  <div class="padal-item">
    8.	முத்தமிழ்த் துறையின் முறை போகிய<br />
    உத்தமக் கவிகட்கு ஒன்று உணர்த்துவன்;<br />
    பித்தர் சொன்னவும் பேதையர் சொன்னவும்<br />
    பத்தர் சொன்னவும் பன்னப் பெறுபவோ?<br />
    <br />
    உரை:
    <br />
    <span class="urai">
      முத்தமிழ்த்  துறையின்-இயல், இசை, நாடகம் என்று  பகுக்கப்படும்
தமிழ்த்  துறைகளின்; முறை  நோக்கிய-(நூல்களின்)    முறைமைகளை
ஆராய்ந்தறிந்த; உத்தமக் கவிஞர்க்கு-உயர்ந்த புலவர்களுக்கு;  ஒன்று
உணர்த்துவென்-ஒன்றைத்  தெரிவித்துக்  கொள்கிறேன்   (அது  யாது
எனில்);   பித்தர்    சொன்னவும்-பயித்தியக்காரர்கள்       சொன்ன
சொற்களும்:   பேதையர்    சொன்னவும்-அறிவற்றோர்     சொன்ன
சொற்களும்;  பக்தர்  சொன்னவும்-  பக்தர்கள் சொன்ன  சொற்களும்;
பன்னப்    பெறுபவோ-     ஆராயப்ப்படுவனவோ?      (ஆராயும்
தகுதியற்றவை என்பதாம்)
    </span>
  </div>
  <div class="padal-item">
    9. அறையும் ஆடு அரங்கும் மடப் பிள்ளைகள்<br />
    தறையில் கீறிடில் தச்சரும் காய்வரோ?<br />
    இறையும் ஞானம் இலாத என் புன் கவி<br />
    முறையின் நூல் உணர்ந்தாரும் முனிவரோ?<br />
    <br />
    உரை:
    <br />
    <span class="urai">
      மடப் பிள்ளைகள்-அறியாமை யுடைய  குழந்தைகள்;    அறையும்
ஆடரங்கும்   தறையில்  கீறிடின்-அறையும்  நாடக   மேடையுமாகத்
தரையிலே  கோடு  கீறி விளையாடினால்; தச்சரும் காய்வரோ- சிற்பக்
கலை  வல்லவர்கள்  அக்குழந்தைகளைக்   கோபிப்பார்களோ?;   (அது
போல); இறையும்  ஞானம்  இலாத  என்  புன்கவி- சிறிதளவேனும்
தெளிவு  இல்லாத என் புல்லிய கவியைக் கேட்டு;  முறையின்    நூல்
உணர்ந்தோரும் முனிவரோ-முறையாக   நூல்களை  ஓதி   உணர்ந்த
புலவர்கள்  சினம் கொள்வாரோ? (குழந்தைகளின் தரைக் கீறல்   கண்டு
சிற்பிகள் சினவார்; என் புனவி கேட்டுப் புலவர்கள் சினவார்).
    </span>
  </div>
</div>
</body>
