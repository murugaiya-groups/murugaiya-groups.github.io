<div class="padal-content">
  <div class="padal-item padal-head">நூல் வரலாறு</div>
  <div class="padal-item">
    10. தேவ பாடையின் இக் கதை செய்தவர்<br />
    மூவர் ஆனவர் தம் உளும் முந்திய<br />
    நாவினார் உரையின்படி நான் தமிழ்ப்<br />
    பாவினால் இது உணர்த்திய பண்பு. அரோ.<br />
    <br />
    உரை:
    <br />
    <span class="urai">
      தேவ பாடையின்-தெய்வ மொழி எனப்படுகின்ற வடமொழியில்; இக்கதை செய்தவர்-இந்த இராம
      கதையை இயற்றிய; மூவரானவர் தம்முளும்- வான்மீகி, வசிட்டர், போதாயனர் ஆகிய
      மூவருள்; முந்திய நாவினார் உரையின்படி-முதன்மையாராகியவரும் வாக்கிற்
      சிறந்தவருமாகிய வான்மீகி முனிவர் சொல்லியபடியே; தமிழ்ப் பாவினால்-தமிழ்ப்
      பாடல்களால்; இது நான் உணர்த்திய பண்பு- இந்த இராமாவதாரத்தை நான் சொல்லிய
      இயல்பாகும்.
    </span>
  </div>
</div>
