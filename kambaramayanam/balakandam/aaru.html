<div class="padal-content">
  <div class="padal-item padal-head">ஆற்றுப் படலம்</div>
  <div class="padal-item padal-sub-head">நுவல்பொருள் உரைத்தல்</div>
  <div class="padal-item">
    12. ஆசலம் புரி ஐம் பொறி வாளியும்<br />
    காசு அலம்பும் முலையவர் கண் எனும்<br />
    பூசல் அம்பும், நெறியின் புறம் செலாக்<br />
    கோசலம் புனை ஆற்று அணி கூறுவாம்<br />
    <br />
    உரை:
    <br />
    <span class="urai">
      ஆக அலம்புரி-குற்றத்தை மிகுதியாகச் செய்கின்ற; ஐம்பொறி வாளியும்- ஐந்து
      பொறிகளாகிய அம்புகளும்; காசு அலம்பு முலையவர்- மணியாரங்கள் ஒலிக்கின்ற
      மார்பகங்களை உடைய பெண்களின்; கண் எனும் பூசல் அம்பும் - கண்களாகிய
      போர்த்தொழில் வல்ல அம்புகளும்; நெறியின்புறம் செலாக் கோசலம் -ஒழுக்க நெறிக்கு
      அப்பால் செல்லாத கோசல நாட்டை; புனை ஆற்று அணி கூறுவாம் - அழகு செய்கின்ற
      (சரயு) ஆற்றின் அழகினைக் கூறுவோம்.
    </span>
  </div>
  <div class="padal-item padal-sub-head">
    மேகம் கடலிற்படிந்து நீருண்டு மீண்டமை
  </div>
  <div class="padal-item">
    13. நீறு அணிந்த கடவுள் நிறத்த வான்<br />
    ஆறு அணிந்து சென்று ஆர்கலி மேய்ந்து அகில்<br />
    சேறு அணிந்த முலைத் திரு மங்கை தன்<br />
    வீறு அணிந்தவன் மேனியின் மீண்டதே<br />
    <br />
    உரை:
    <br />
    <span class="urai">
      நீறு அணிந்த - திருநீற்றைத் திருமேனி முழுதும் பூசிய; கடவுள்-சிவபிரானின்:
      நிறத்த- (வெள்ளை) நிறத்தை உடையவனாகிய; வான்-மேகங்கள்; ஆறு அணிந்து
      சென்று-போகும் வழிகளைஅழகு செய்து கொண்டு போய்; ஆர்கலி-கடல்நீரை;
      மேய்ந்து-குடித்து; அகில் சேறு அணிந்த முலைத் திருமங்கைதன்-அகிற் குழம்பாகிய
      சேற்றினால் அழகு கொண்ட மார்பகத்தாளாகிய இலக்குமியால் ஏற்பட்ட; வீறு அணிந்தவன்
      மேனியின்-தனிச் சிறப்புடையதிருமாலின் (கரிய) நிறம் கொண்டு;
      மீண்டது-திரும்பின.
    </span>
  </div>
  <div class="padal-item padal-sub-head">
    மேகம் மேருமலை மேல் கவிந்து பரவிய தோற்றம்
  </div>
  <div class="padal-item">
    14. பம்பி மேகம் பரந்தது ‘பானுவால்<br />
    நம்பன் மாதுலன் வெம்மையை நண்ணினான்;<br />
    அம்பின் ஆட்டுதும் ‘என்று அகன் குன்றின்மேல்<br />
    இம்பர் வாரி எழுந்தது போன்றதே<br />
    <br />
    உரை:
    <br />
    <span class="urai">
      மேகம்-மேகங்கள்; பம்பிப் பரந்து-நெருங்கி (இமயமலையில்) படிந்த காட்சி; நம்பன்
      மாதுலன்-சிவபிரானின் மாமன்; பானுவால்-சூரியனால்; வெம்மையை
      நண்ணினான்-வெப்பத்தை அடைந்தான்; அம்பின் ஆட்டுதும் என்று-நாம் தண்ணீரால்
      குளிப்பாட்டுவோம்’ என்று; அகன் குன்றின் மேல் - பரந்த (இமய) மலையின் மேலே;
      இம்பர்வாரி - இவ்வுலகத்திலுள்ள கடல்; எழுந்தது போன்றது-எழுந்ததைப் போலக்
      காணப்பட்டது.
    </span>
  </div>
  <div class="padal-item padal-sub-head">மழைத் தாரையின் தோற்றம்</div>
  <div class="padal-item">
    15. புள்ளி மால் வரை பொன் ‘என நோக்கி வான்<br />
    வெள்ளி வீழ் இடை வீழ்த்து எனத் தாரைகள்<br />
    உள்ளி உள்ள எல்லாம் உவந்து ஈயும் அவ்<br />
    வள்ளியோரின் வழங்கின மேகமே.<br />
    <br />
    உரை:
    <br />
    <span class="urai">
      புள்ளி மால் வரை-பெருமை மிகுந்ததும் பெரியதுமான இமயமலை; பொன் எனல் நோக்கி -
      பொன்மயமாய் இருப்பதைக் கருதி; வான்-விஷ்ணுலகத்தவர்கள்; வெள்ளி வீழ் இடை
      வீழ்த்தென - வானத்துக்கும் மலைக்கும் இடையே வெள்ளி விழுதுகளை வீழ்த்தியது
      போல; உள்ளி-எண்ணிப்பார்த்து; உள்ள எல்லாம் - தம்மிடத்துள்ள எல்லாவற்றையும்:
      உவந்து ஈயும் - மனம் மகிழ்ந்து பிறர்க்கு வழங்கும்; அவ்வள்ளியோரின் -
      வள்ளல்களைப் போல; மேகம் வழங்கின - மேகங்கள் மழைத்தாரைகளைப் பொழிந்தன.
    </span>
  </div>
  <div class="padal-item padal-sub-head">வெள்ளம் பெருகிய நிலை</div>
  <div class="padal-item">
    16. மானம் நேர்ந்து அறம் நோக்கி மனு நெறி<br />
    போன தண் குடை வேந்தன் புகழ் என<br />
    ஞானம் முன்னிய நால் மறையாளர் கைத்<br />
    தானம் என்னத் தழைத்தது நீத்தமே.<br />
    <br />
    உரை:
    <br />
    <span class="urai">
      மானம் நேர்ந்தது - மான உணர்வு பொருந்தி; அறம் நோக்கி - தரும நெறி கருதி;
      மனுநெறி போன - மனுநீதிப்படி நடக்கும்; தண்குடை வேந்தன் புகழ் என - குளிர்ந்த
      குடை நிழலின் கீழ் இருக்கும் மன்னன் புகழ் போலவும்; ஞானம் முன்னிய - ஞான
      வழியை நாடுகின்ற; நான்மறையாளர் கைத்தானம் என்ன - நான்கு மறைகளிலும் வல்ல
      வேதியர்களுக்கு வழங்கும் தானம் போலவும்; நீத்தம் தழைத்தது - சரயு ஆற்றில்
      வெள்ளம் பெருகிற்று.
    </span>
  </div>
</div>
