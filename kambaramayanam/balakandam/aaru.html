<div class="padal-content">
  <div class="padal-item padal-head">ஆற்றுப் படலம்</div>
  <div class="padal-item padal-sub-head">நுவல்பொருள் உரைத்தல்</div>
  <div class="padal-item">
    12. ஆசலம் புரி ஐம் பொறி வாளியும்<br />
    காசு அலம்பும் முலையவர் கண் எனும்<br />
    பூசல் அம்பும், நெறியின் புறம் செலாக்<br />
    கோசலம் புனை ஆற்று அணி கூறுவாம்<br />
    <br />
    உரை:
    <br />
    <span class="urai">
      ஆக அலம்புரி-குற்றத்தை மிகுதியாகச் செய்கின்ற; ஐம்பொறி வாளியும்- ஐந்து
      பொறிகளாகிய அம்புகளும்; காசு அலம்பு முலையவர்- மணியாரங்கள் ஒலிக்கின்ற
      மார்பகங்களை உடைய பெண்களின்; கண் எனும் பூசல் அம்பும் - கண்களாகிய
      போர்த்தொழில் வல்ல அம்புகளும்; நெறியின்புறம் செலாக் கோசலம் -ஒழுக்க நெறிக்கு
      அப்பால் செல்லாத கோசல நாட்டை; புனை ஆற்று அணி கூறுவாம் - அழகு செய்கின்ற
      (சரயு) ஆற்றின் அழகினைக் கூறுவோம்.
    </span>
  </div>
  <div class="padal-item padal-sub-head">
    மேகம் கடலிற்படிந்து நீருண்டு மீண்டமை
  </div>
  <div class="padal-item">
    13. நீறு அணிந்த கடவுள் நிறத்த வான்<br />
    ஆறு அணிந்து சென்று ஆர்கலி மேய்ந்து அகில்<br />
    சேறு அணிந்த முலைத் திரு மங்கை தன்<br />
    வீறு அணிந்தவன் மேனியின் மீண்டதே<br />
    <br />
    உரை:
    <br />
    <span class="urai">
      நீறு அணிந்த - திருநீற்றைத் திருமேனி முழுதும் பூசிய; கடவுள்-சிவபிரானின்:
      நிறத்த- (வெள்ளை) நிறத்தை உடையவனாகிய; வான்-மேகங்கள்; ஆறு அணிந்து
      சென்று-போகும் வழிகளைஅழகு செய்து கொண்டு போய்; ஆர்கலி-கடல்நீரை;
      மேய்ந்து-குடித்து; அகில் சேறு அணிந்த முலைத் திருமங்கைதன்-அகிற் குழம்பாகிய
      சேற்றினால் அழகு கொண்ட மார்பகத்தாளாகிய இலக்குமியால் ஏற்பட்ட; வீறு அணிந்தவன்
      மேனியின்-தனிச் சிறப்புடையதிருமாலின் (கரிய) நிறம் கொண்டு;
      மீண்டது-திரும்பின.
    </span>
  </div>
  <div class="padal-item padal-sub-head">
    மேகம் மேருமலை மேல் கவிந்து பரவிய தோற்றம்
  </div>
  <div class="padal-item">
    14. பம்பி மேகம் பரந்தது ‘பானுவால்<br />
    நம்பன் மாதுலன் வெம்மையை நண்ணினான்;<br />
    அம்பின் ஆட்டுதும் ‘என்று அகன் குன்றின்மேல்<br />
    இம்பர் வாரி எழுந்தது போன்றதே<br />
    <br />
    உரை:
    <br />
    <span class="urai">
      மேகம்-மேகங்கள்; பம்பிப் பரந்து-நெருங்கி (இமயமலையில்) படிந்த காட்சி; நம்பன்
      மாதுலன்-சிவபிரானின் மாமன்; பானுவால்-சூரியனால்; வெம்மையை
      நண்ணினான்-வெப்பத்தை அடைந்தான்; அம்பின் ஆட்டுதும் என்று-நாம் தண்ணீரால்
      குளிப்பாட்டுவோம்’ என்று; அகன் குன்றின் மேல் - பரந்த (இமய) மலையின் மேலே;
      இம்பர்வாரி - இவ்வுலகத்திலுள்ள கடல்; எழுந்தது போன்றது-எழுந்ததைப் போலக்
      காணப்பட்டது.
    </span>
  </div>
</div>
