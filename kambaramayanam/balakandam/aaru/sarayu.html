<div class="padal-content">
  <div class="padal-item padal-head">ஆற்றுப் படலம்</div>
  <div class="padal-item padal-sub-head">சரயுவருணனை (23-31)</div>
  <div class="padal-item padal-sub-head">சரயுவின் பெருமை</div>
  <div class="padal-item">
      <pre>
    23. இரவி தன் குலத்து எண் இல் பல் வேந்தர் தம்
        பரவும் நல் ஒழுக்கின் படி பூண்டது
        சரயு என்பது தாய் முலை அன்னது இவ்
        உரவு நீர் நிலத்து ஓங்கும் உயிர்க்கு எலாம்.</pre>
    உரை:
    <br />
    <span class="urai">
      இரவிதன் குலத்து -சூரிய குலத்தில் தோன்றிய; எண்ணில் வேந்தர்தம்-எண்ணற்ற பல
      வேந்தர்களின்; பரவு நல் ஒழுக்கின்படி-போற்றத் தகுந்த நல்லொழுக்கத்தின்
      தன்மையை; பூண்டது- மேற்கொண்டதாகிய; சரயு என்பது- சரயு என்னும் பெயருடைய அந்த
      ஆறு; இவ் உரவுநீர் உலகத்து- உயிரினங்கள் யாவற்றுக்கும்; தாய் முலை அன்னது-
      பாலூட்டிப் பேணும் தாயின் மார்பகம் போன்றது.
    </span>
  </div>
  <div class="padal-item">
    <pre>
    24. கொடிச்சியர் இடித்த சுண்ணம், 
            குங்குமம், கோட்டம், ஏலம்,
        நடுக்கு உறு சந்தம், சிந்தூரத்தொடு 
            நரந்தம், நாகம்,
        கடுக்கை, ஆர், வேங்கை, கோங்கு, பச்சிலை, 
            கண்டில்வெண்ணெய்,
        அடுக்கலின் அடுத்த தீம் தேன், 
            அகிலொடு நாறும் அன்றே.</pre>
    உரை:
    <br />
    <span class="urai">
      கொடிச்சியர் இடித்த சுண்ணம்- குறிஞ்சி நிலத்துப் பெண்கள் இடித்த மணப்
      பொடியினையும்; குங்குமம், கோட்டம், ஏலம்- குங்குமப்பூ, கோட்டம், ஏலக்காய்;
      நடுக்குறு சந்தம்- தன் குளிர்ச்சியால் உடலை நடுங்கச் செய்கின்ற சந்தனம்;
      சிந்தூரத்தொடு, நரந்தம், நாகம்- வெட்சிப் பூ, நரந்தம், புல், சுரபுன்னைப்;
      கடுக்கை, ஆர் வேங்கை, கோங்கு-கொன்றை, ஆத்தி, வேங்கை, கோங்கம்; பச்சிலை,
      கண்டில் வெண்ணெய்-பல்வகைப் பச்சிலைகள், கண்டில் வெண்ணெய் என்னும் பூண்டு;
      அடுக்கலின் அடுத்த தீந்தேன்- மலையில் கட்டப்பட்ட இனிய தேன்கூடு; அகிலொடு -
      அகில்-அகில் கட்டை ஆகியவற்றையும் இழுத்து வருவதால்; நாறும்-சரயுவின் வெள்ள
      நீர் மேற்குறித்த பொருள்களின் மணத்தைக் கொண்டு இயங்கும்.
    </span>
  </div>
  <div class="padal-item padal-sub-head">
    வைய மன்னர்தம் வான்படை போல வெய்ய பாலையிற் சரயுநீர் விரைதல்
  </div>
  <div class="padal-item"><pre>
    25. எயினர் வாழ் சீறூர் அப்பு
            மாரியின் இரியல் போக்கி,
        வயின் வயின் எயிற்றிமார்கள்
            வயிறு அலைத்து ஓட ஓடி,
        அயில் முகக் கணையும் வில்லும்,
            வாரிக்கொண்டு, அலைக்கும் நீரால்,
        செயிர் தரும் கொற்ற மன்னர்
            சேனையை மானும் அன்றே.</pre>
    உரை:
    <br />
    <span class="urai">
        எயினர்     வாழ் சீறூர் -  (சிறிய ஊரில் வாழ்கின்ற வேடர்களை
        (மக்களை);  அப்பு  மாரியின்- அம்பு  மழையால்;  இரியல் போக்கி-
        ஓடச்  செய்தும்; வயின் வயின்- எல்லா இடங்களிலும்; எயிற்றி மாதர்-
        வேடுவப் பெண்கள்; வயிறு அலைத்து  ஓட ஒட்டி-வயிற்றில் அடித்துக்
        கொண்டு ஓடும்படி விரட்டியும்; அயில்முகக்  கணையும் - கூர்மையான
        முனை    கொண்ட    அம்புகளையும்;     வில்லும்-   விற்களையும்;
        வாரிக்கொண்டு-வாரி வந்து; அலைக்கும் நீரால்- அலையச் செய்கின்ற
        தன்மையால்; (சரயுவின் வெள்ளம்)  செயிர் தரும் கொற்ற மன்னர்-
        போர் செய்து வெற்றி பெற்ற உரிய மன்னர்களின்; சேனையை மானும்-
        படையைப் போன்றது.
    </span>
  </div>
  <div class="padal-item padal-sub-head">சரயுவெள்ளம் முல்லையில் புக்குக் கண்ணனை ஒத்தமை</div>
  <div class="padal-item"><pre>
    26. செறி நறும் தயிரும் பாலும்
            வெண்ணெயும் சேந்த நெய்யும்
        உறியொடு வாரி உண்டு,
            குருந்தொடு மருதம் உந்தி,
        மறி உடை ஆயர் மாதர் வனை
            துகில் வாரும் நீரால்,
        பொறி வரி அரவின் ஆடும்
            புனிதனும் போலும் அன்றே.</pre>
    உரை:
    <br />
    <span class="urai">
        செறி    நறுந்தயிரும்- தொய்ந்து இறுகிய மணம் மிக்க தயிரையும்;
        பாலும், வெண்ணெயும்,  சேந்த நெய்யும்- பால், வெண்ணெய், சிவந்த
        நெய்   ஆகியவற்றையும்;   உறியொடு   வாரி  உண்டு-  அவற்றைத்
        தாங்கியிருந்த  உறிகளொடு  கவர்ந்து  உண்டு;  குருந்தொடு  மருதம்
        உந்தி- குருந்த  மரத்தோடு  மருத மரத்தையும் முறித்துத்  தள்ளி; மறி
        விழி   ஆயர்  மாதர்-  மானின்  விழி  போன்ற  விழிகள்  உடைய
        இடைக்குலப்  பெண்கள்;  வனை  துகில்- உடுத்துகின்ற  ஆடைகளை;
        வாரும்  நீரால்-  ஈர்க்கின்ற  (தண்ணீரால்)  தன்மையால்; பொறி வரி
        அரவின்  ஆடும்- புள்ளிகளையும்  வரிகளையும் கொண்ட (காளியன்கன்
        என்ற)  பாம்பின்மேல்  ஆடிய;   புனிதனை  மானும்-  தூய  கண்ண
        பெருமானை (அந்த சரயு வெள்ளம்) ஒத்திருக்கும்.
    </span>
  </div>
  <div class="padal-item padal-sub-head">மருதம் புக்க சரயு வெள்ளம் பொரு கரி போலப் பொலிந்த தோற்றம்</div>
  <div class="padal-item"><pre>
    27. கதவினை முட்டி, மள்ளர்
            கை எடுத்து ஆர்ப்ப எய்தி,
        நுதல் அணி ஓடை பொங்க
            நுகர் வரி வண்டு கிண்டத்
        ததை மணி சிந்த உந்தித்
            தறி இறத் தடக்கை சாய்த்து,
        மத மழை யானை என்ன
            மருதம் சென்று அடைந்தது அன்றே.</pre>
    உரை:
    <br />
    <span class="urai">
        கதவினை    முட்டி- (சரயுவின் வெள்ளம் அங்குள்ள மதகுகளின்)
        கதவுகளை மோதி;  மள்ளர்  கை எடுத்து ஆர்ப்ப எய்தி- உழவர்கள்
        கைகளை  உயர்த்தி     (மகிழ்ச்சியால்)  ஆரவாரம்  செய்யும்படி வந்து;
        நுதல்   அணி   ஓடை   பொங்க-   முன்னணியிலுள்ள   ஓடைகள்
        பெருகுமாறு;  நுகர்   வரி   வண்டு   கிண்ட-   (தேன்)  உண்ணும்
        கோடுகளமைந்த   (உடம்பினையுடைய) வண்டுகள் குடைய; ததை மணி
        சிந்த உந்தி-  நெருங்கிய  மணிகள் சிதறும்படி நீரைத் தள்ளிச் சென்று;
        தறி  இறத்  தடக்கை  சாய்த்து-  (இரு கரையிலும் நடப்பட்ட) பெரிய
        கழிகளை  முறியும்படி   அலைகளாகிய பெரிய கைகளால் சாய்த்து;  மத
        மழை யானை என்ன-  மத மழை பொழிகின்ற யானை போல; மருதம்
        சென்று அடைந்தது- மருத நிலத்தைச் சென்று சேர்ந்தது.
    </span>
  </div>
  <div class="padal-item padal-sub-head">வெள்ளத் தோற்றம்</div>
  <div class="padal-item"><pre>
    28.	முல்லையைக் குறிஞ்சி ஆக்கி,
            மருதத்தை முல்லை ஆக்கிப்
        புல்லிய நெய்தல் தன்னைப்
            பொரு அரு மருதம் ஆக்கி,
        எல்லை இல் பொருள்கள்
            எல்லாம் இடை தடுமாறும் நீரால்
        செல் உறு கதியில் செல்லும்
            வினை எனச் சென்றது அன்றே.</pre>
    உரை:
    <br />
    <span class="urai">
        முல்லையைக்     குறிஞ்சி ஆக்கி-   முல்லை நிலத்தை குறிஞ்சி
        நிலமாக்கியும்;  மருதத்தை  முல்லை ஆக்கி- மருத நிலத்தை முல்லை
        நிலமாகச்   செய்தும்;   புல்லிய  நெய்தல்  தன்னை-  புன்புலமாகிய
        நெய்தல்  நிலத்தை;  பொரு  அரு மருதம் ஆக்கி- நிகரில்லாத மருத
        நிலமாகச்  செய்தும்; எல்லை  இல் பொருள்கள் எல்லாம்- (பல்வேறு
        நிலங்களின்)  அளவற்ற   பண்டங்களை  யெல்லாம்; இடை தடுமாறும்
        நீரால்- தத்தம் இடத்தை விட்டு  வேறு நிலத்துக்குக் கொண்டு செல்லும்
        தன்மையால்;    செல்லுறு    கதியில்   செல்லும்-செலுத்தப்படுகின்ற
        போக்கிலே   இழுத்துப்  போகின்ற;  வினை  எனச்  சென்றது-  இரு
        வினைகள் போல (அந்த வெள்ளம்) சென்றது.
    </span>
  </div>
  <div class="padal-item padal-sub-head">சரயுவினின்று பல கால்கள் பிரிதல்</div>
  <div class="padal-item"><pre>
    29.	காத்த கால் மள்ளர் வெள்ளக்
            கலிப்பறை கறங்கக் கைபோய்ச்
        சேத்த நீர்த் திவலை பொன்னும்
            முத்தமும் திரையின் வீசி,
        நீத்தம் ஆன்று, அலைய ஆகி,
            நிமிர்ந்து பார் கிழிய நீண்டு,
        கோத்த கால் ஒன்றின் ஒன்று
            குலம் எனப் பிரிந்த அன்றே!</pre>
    உரை:
    <br />
    <span class="urai">
        மள்ளர்     காத்த    கால்- உழவர்கள் காத்துநின்ற கால்வாயில்;
        வெள்ளக்  கலிப்பறை  கறங்க-  வெள்ளம்  வருவதைத்  தெரிவிக்கும்
        கிணைப்பறை  ஒலிக்க;  கை  போய்-  ஒழுங்காகச்  சென்று; சேர்த்த
        நீர்த்திவலை-  திரண்ட   நீர்த்திவலையும்;   பொன்னும்   முத்தும்-
        பொன்னும்  முத்தும்  ஆகியவைகளை; திரையின் வீசி-  அலைகளால்
        வீசி  எறிந்து;  நீத்தம்  அன்று- வெள்ளம் பெருகியும்; அலைய ஆகி
        நிமிர்ந்து-  அலைகளால்  உயர்ந்தும்;  பார்  கிழிய  நீண்டு-  நிலம்
        கிழியும்படி  நீளச் சென்று; கோத்த கால் ஒன்றின் ஒன்று- முறையாகத்
        தொடர்கின்ற  ஒரு  கால்வாயிலிருந்து  மற்றொரு  கால்வாயாக;  குலம்
        எனப்  பிரிந்தது-  குலம்  பல  கிளைகளாகப் பிரிவது போல்  பிரிந்து
        சென்றது, சரயு வெள்ளம்.
    </span>
  </div>
  <div class="padal-item padal-sub-head">சரயு பரம்பொருளை ஒத்தமை</div>
  <div class="padal-item"><pre>
    30.	கல் இடைப் பிறந்து போந்து
            கடல் இடைக் கலந்த நீத்தம்
        எல்லை இல் மறைகளாலும் இயம்பு
            அரும் பொருள் இது என்னத்
        தொல்லையின் ஒன்றே ஆகித்
            துறைதொறும் பரந்த சூழ்ச்சிப்
        பல் பெருஞ் சமயம் சொல்லும் பொருளும்
            போல் பரந்தது அன்றே.</pre>
    உரை:
    <br />
    <span class="urai">
        கல்லிடைப் பிறந்த போந்து- இமய மலையில் தோன்றி அங்கிருந்து
        வந்து;  கடலிடைக்  கலந்த  நீத்தம்-கடலிலே  கலந்துவிட்ட சரயுவின்
        வெள்ளமானது;  ‘எல்லை  இல்  மறைகளாலும்-  அளவிட  முடியாத
        வேதங்களாலும்;  இயம்ப    அரும்    பொருள்   ஈது’   என்ன-
        சொல்லுதற்கரிய     பரம்பொருள்  (போன்றது)  இவ்வெள்ளம்’  என்று
        கூறுவதற்கு  ஏற்றபடி; தொல்லையில்  ஒன்றே  ஆகி-  ஆதிமுதலில்
        ஒன்றாகவே  இருந்து;  துறைதொறும்- ஏரி குளம் முதலிய  வேவ்வேறு
        இடங்களிலெல்லாம்; பரந்த-  விரிந்த;  சூழ்ச்சிப் பல்பெருஞ் சமயம்-
        ஆராய்ச்சியுடைய  பல்வேறு சமயவாதிகள்; சொல்லும் பொருள்போல்-
        விளக்கி உரைக்கின்ற பரம்பொருள் போல; பரந்தது- பரவியது.
    </span>
  </div>
  <div class="padal-item padal-sub-head">சரயு உயிரை ஒத்து விளங்குதல்</div>
  <div class="padal-item"><pre>
    31.	தாது உகு சோலை தோறும்,
            சண்பகக் காடு தோறும்,
        போது அவிழ் பொய்கை தோறும்,
            புது மணல் தடங்கள் தோறும்,
        மாதவி வேலிப் பூக வனம் தோறும்,
            வயல்கள் தோறும்,
        ஓதிய உடம்பு தோறும், உயிர்
            என உலாயது, அன்றே.</pre>
    உரை:
    <br />
    <span class="urai">
        தாது   உகு  சோலைதோறும்- மகரந்தத்தூள் சிந்துகின்ற சோலை
        தோறும்;  சண்பகக்  காடுதோறும்-  சண்பக  மரம்  செறிந்த காடுகள்
        தோறும்;  போது  அவிழ்  பொய்கைதோறும்-  முற்றிய  அரும்புகள்
        முருக்கு அவிழ்ந்து மலர்கின்ற பொய்கைதோறும்; புதுமணல்  தடங்கள்
        தோறும்-   புதுமணல்  பரப்பையுடைய  தடாகங்கள்தோறும்;  மாதவி
        வேலிப்    பூக    வனம்தொறும்-    குருக்கத்திக்    கொடிபடர்ந்த
        வேலியையுடைய    கமுகந்   தோட்டந்தோறும்;   வயல்கள்தோறும்-
        நெல்வயல்கள் தோறும் ஓதிய உடம்புதோறும்-  உயிர் என - நான்கு
        கதிகளாக  நூல்களால் ஓதப்பட்ட பல்வேறு உடம்புகள்தோறும்  சென்று
        உலாவும்  ஒரே  உயிர்போல;  உலாவியது-  சரயுவின் வெள்ளம் பரவி
        உலாவிற்று.
    </span>
  </div>
</div>
