<div class="padal-content">
  <div class="padal-item padal-head">ஆற்றுப் படலம்</div>
  <div class="padal-item padal-sub-head">
    வரையினின்றிழியும் விரைபுனல் தோற்றம் (17-22)
  </div>
  <div class="padal-item padal-sub-head">வெள்ளம் விலைமாதரை யொத்தமை</div>
  <div class="padal-item">
    17. தலையும் ஆகமும் தாளும் தழீஇ அதன்<br />
    நிலை நிலாது இறை நின்றது போலவே<br />
    மலையின் உள்ள எலாம் கொண்டு மண்டலால்<br />
    விலையின் மாதரை ஒத்தது அவ்வெள்ளமே.<br />
    <br />
    உரை:
    <br />
    <span class="urai">
      தலையும் ஆகமும் தாளும் தழீஇ-(தம்மிடம் வரும் காமுகரின்) தலை, உடல், கால்கள்
      முதலியன எல்லா உறுப்புகளையும் தழுவி; அதன் நிலை நிலாது - (புறத்தளவில்
      போலியான விருப்பத்தைக் காட்டும்) அவ்வளவோடு அன்றி: இறை நின்றது போல -
      சிறிதளவு காலமே விரும்பியிருந்தது போல; மலையில் உள்ள எலாம் கொண்டு- மலையின்
      உச்சி, நடுவிடம், அடிவாரம் ஆகிய பகுதிகளில் உள்ள எல்லாவற்றையும் வாரிக்கொண்டு
      மண்டலால்- விரைந்து போதலால்; அவ் வெள்ளம்-சரயுவில் பெருகிய அந்த வெள்ளம்;
      விலையின் மாதரை ஒத்தது-விலைமகளிரை ஒத்திருந்தது.
    </span>
  </div>
  <div class="padal-item padal-sub-head">வெள்ளம் வணிகரை ஒத்தமை</div>
  <div class="padal-item">
    18. மணியும் பொன்னும் மயில் தழைப் பீலியும்<br />
    அணியும் ஆனை வெண் கோடும் அகிலும் தண்<br />
    இணை இல் ஆரமும் இன்ன கொண்டு ஏகலான்<br />
    வணிக மாக்களை ஒத்தது அவ் வாரியே.<br />
    <br />
    உரை:
    <br />
    <span class="urai">
      மணியும் பொன்னும் மயில்தழைப் பீலியும்-முத்துக்கள் பொன், மயில் இறகுகள்;
      அணியும் ஆனை வெண்கோடும்-அழகுடைய யானைத் தந்தங்கள்; தன் இணை இல் ஆரமும்-தனக்கு
      ஒப்பு இல்லாத சந்தன மரம்; இன்ன கொண்டு ஏகலான்-ஆகிய இத்தகையவற்றை வாரிச்
      செல்லுதலால்; அவ்வாரி-சரயுவின் அந்த வெள்ளம்; வணிக மாக்களை
      ஒத்தது-வர்த்தகர்களை ஒத்திருந்தது.
    </span>
  </div>
  <div class="padal-item padal-sub-head">வெள்ளம் வான வில்லை ஒத்தமை</div>
  <div class="padal-item">
    19. பூ நிரைத்தும் மென் தாது பொருந்தியும்<br />
    தேன் அளாவியும் செம் பொன் விராவியும்<br />
    ஆனை மா மத ஆற்றொடு அளாவியும்<br />
    வான வில்லை நிகர்த்தது அவ் வாரியே.<br />
    <br />
    உரை:
    <br />
    <span class="urai">
      அவ் வாரி- அந்த வெள்ளப் பெருக்கு; பூ நிரைத்தும் - பல நிற மலர்களை
      வரிசைப்படுத்தியும்; மென் தாது பொருந்தியும்-மென்மையான மகரந்தப் பொடி
      பொருத்தப் பெற்றும்; தேன் அளாவியும்-தேனொடு கலந்தும்; செம்பொன்
      விராவியும்-செம்பொன் கலந்தும்; ஆற்றொடு-ஆற்றிலே; ஆனை மா மதம்
      அளாவியும்-ஆனைகளின் மிகுந்த மதநீர் கலந்தும்; வானவில்லை
      நிகர்த்தது-பலநிறங்கள் கொண்ட வானவிலை ஒத்திருந்தது.
    </span>
  </div>
  <div class="padal-item padal-sub-head">
    மழைவெள்ளம் கடலணை கண்ட கவிவெள்ளம் ஒத்தமை
  </div>
  <div class="padal-item">
    20. மலை எடுத்து மரங்கள் பறித்து மாடு<br />
    இலை முதல் பொருள் யாவையும் ஏந்தலான்<br />
    அலை கடல் தலை அன்று அணை வேண்டிய<br />
    நிலை உடைக் கவி நீத்தம் அந் நீத்தமே.<br />
    <br />
    உரை:
    <br />
    <span class="urai">
      மலை எடுத்து - மலைகளைப் பெயர்த்துக் கொண்டும்; மரங்கள் பறித்து - மரங்களை
      வேருடன் பறித்துக் கொண்டும்; மாடு-பக்கங்களில் உள்ள; இலை முதல் பொருள்-இலை
      முதலிய பொருள்களாகிய; யாவையும் ஏந்தலான்-எல்லாவற்றையும் ஏந்தி வருவதால்; அலை
      கடல் தலை-அலைகளையுடைய கடலிடத்தே; அன்று-இராமபிரான் கடலைக் கடக்க நேர்ந்த
      அந்தக் காலத்தில்; அணை வேண்டிய- அணை கட்ட விரும்பிய: நிலையுடைக் கவி நீத்தம்-
      (இராமபிரான் திருப்பணியிலே) நிலைபேறுடைய வானரப் பெருங்கூட்டத்தைப் போலவே; அந்
      நீத்தமே- அந்தச் சரயுவின் வெள்ளம் (விளங்கியது)
    </span>
  </div>
  <div class="padal-item padal-sub-head">வெள்ளம் கட்குடியரை ஒத்தமை</div>
  <div class="padal-item">
    21. ஈக்கள் வண்டொடு மொய்ப்ப வரம்பு இகந்து<br />
    ஊக்கமே மிகுந்து உள் தெளிவு இன்றியே<br />
    தேக்கு எறிந்து வருதலில் தீம் புனல்<br />
    வாக்கு தேன் நுகர் மாக்களை மானுமே.<br />
    <br />
    உரை:
    <br />
    <span class="urai">
      தீம்புனல் - இனிய நீர்ப்பெருக்கு; ஈக்கள் வண்டொடு மொய்ப்ப-ஈக்கள் வண்டுகளோடு
      சேர்ந்து மொய்த்திட; வரம்பு இகந்து - அணை கடந்து ஒழுகலாற்று எல்லையை மீறி;
      ஊக்கம் மிகுந்து- எழுச்சி பெருகி (உற்சாகம் மிகுந்து); உள் தெளிவு இன்றியே -
      உள்ளிடத்து (உள்ளத்திலே) தெளிவே இல்லாமல்; தேக்கு எறிந்து வருதலின்-தேக்கு
      மரங்களை மோதி இழுத்து வருதலால் / ஏப்பமிட்டு வருவதால்; தேன் நுகர் மாக்களை
      மானும்.
    </span>
  </div>
  <div class="padal-item padal-sub-head">வெள்ளம் போர்ப்படை போன்றமை</div>
  <div class="padal-item">
    22. பணை முகக் களி யானை பல் மாக்கேளாடு<br />
    அணி வகுத்து என ஈர்த்து இரைத்து ஆர்த்தலின்<br />
    மணி உடைக் கொடி தோன்ற வந்து ஊன்றலால்<br />
    புணரி மேல் பொரப் போவது போன்றதே.<br />
    <br />
    உரை:
    <br />
    <span class="urai">
      பனை முகக் களி யானை- பருத்த முகமும் களிப்பும் கொண்ட யானைகள்; பல மாக்களோடு
      அணி வகுத்தென ஈர்த்து- பல விலங்குகளோடு அணிவகுத்தது போல இழுத்துக் கொண்டு;
      இரைந்து ஆர்த்தலின்- ஆரவாரத்தோடு முழங்குதலாலும்; மணி உடைக் கொடி தோன்ற-
      அழகான கொடிகள் தோன்றுமாறு; வந்து ஊன்றலால்- வந்து தோன்றுதலாலும்; புணரி மேல்
      பொர- கடலின்மீது படையெடுத்துப் போர் செய்ய போவது போன்றது-செல்வது போலச் சரயு
      வெள்ளம் காணப்பட்டது.
    </span>
  </div>
</div>
